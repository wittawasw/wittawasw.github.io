---
layout: post
title: Resume ที่จะได้งานคือ Resume ที่มีคุณภาพและตรงความต้องการผู้รับสมัคร
date: 2022-02-08 00:19 +0700
---
**การสมัครงาน** เป็นขั้นตอนหนึ่งที่โรงเรียนหรือสถาบันการศึกษามักไม่มีสอน
ส่วนหนึ่งก็เพราะผู้สอนในระบบส่วนมาก ไม่เคยมีประสบการณ์สมัครงานด้วยตัวเองมาก่อน
เนื่องจากอาชีพครูผู้สอนมักมาจากการสอบแข่งขัน จึงไม่มีประสบการร์ตรงและได้แต่
ถ่ายทอดวิธีสมัครงานตามที่ฟังมาจากคนอื่น

### การสมัครงานต่างจากการสอบแข่งขันยังไง
การสอบแข่งขันจะมีการกำหนดคุณสมบัติที่ต้องการในเชิงปริมาณอย่างชัดเจน ต่างกับการ
สมัครงานโดยตรงที่ผู้รับสมัครจำนวนมาก ยังไม่รู้ด้วยซ้ำว่าบริษัทของตนต้องการคน
แบบไหน กระบวนการคัดเลือกจึงเป็นมากกว่าการวัดกันด้วยปริมาณคะแนนที่ทำได้

### เริ่มต้นที่ Resume
resume (เรซูเม่) คือ ส่วนประกอบหลักที่ผู้รับสมัครใช้ตัดสินใจในการคัดเลือกเบื้อง
ต้น โดยคนจำนวนมากมักเข้าใจผิดว่าผู้รับสมัครงานต้องการรู้จักตัวตนทุกด้านของตน
ลักษณะของ resume จำนวนมากในตลาดรับสมัครงานจึงเต็มไปด้วยข้อมูลที่ผู้รับสมัคร
ไม่ได้มองหา เช่น งานอดิเรก กิจกรรมนอกเวลาที่ชอบ ข้อมูลการอบรมที่ไม่เกี่ยวข้อง
กับตำแหน่งงาน

สิ่งที่ต้องคำนึงถึงก่อนเป็นลำดับแรกของการเขียน resume คือ ปลายทางที่อ่านเป็นคน
ที่ต้องการคนแบบไหนมาทำงานด้วย โดยก่อนจะเริ่มเขียนควรจะอ่านรายละเอียดของงาน
(Job Description) ให้ละเอียดและความเข้าใจก่อน จากนั้นจึงเขียนสิ่งที่รายละเอียด
ของงานต้องการลงไปใน resume

### ข้อผิดพลาดที่พบได้บ่อย คือ ใส่ประสบการณ์และความสามารถไม่ชัดเจน
> คุณสมบัติ: สามารถใช้โปรแกรม MS word ได้เป็นอย่างดี

ยกตัวอย่าง เช่น หากในรายละเอียดของงานมีส่วนที่ขอให้ผู้สมัครมีประสบการณ์ใช้
program MS word ผู้สมัครควรใส่รายละเอียดของประสบการณ์ที่เคยใช้ MS word มาก่อน แต่ส่วนมากแล้ว
มักจะใส่เพียงแค่

> ประสบการณ์: ใช้ MS word มา 3 ปี

การใส่ข้อความเพียงเท่านี้ ทำให้ผู้รับสมัครรู้เพียงแค่ว่าผู้สมัครเคยใช้ครั้งแรก
เมื่อ 3 ปีก่อน หรือเคยใช้มา 3 ปี โดยไม่รู้เลยว่าผู้สมัครเคยใช้ MS word ทำอะไร
และจะตรงกับความต้องการหรือไม่ หรืออีกแบบที่เห็นได้บ่อยก็คือ

> ประสบการณ์: ความสามารถในการใช้ MS word 4/5 คะแนน

การใส่เพียงแค่ คะแนนที่ไม่ได้บอกว่า 3/5 ทำอะไรได้บ้าง 5/5 ทำอะไรได้บ้าง
ก็ยากที่จะบอกได้ว่าความสามารถของผู้สมัครที่มีคะแนน 4/5 จะตรงกับความต้องการหรือไม่

### ตัวอย่างการลงรายละเอียดของความสามารถ
> ประสบการณ์: ใช้ MS word 3 ปี

> เป็นผู้จัดทำรูปแบบรายงานประจำปี ซึ่งต้องมีรูปแบบถูกต้องตามแบบของราชการ
> โดยความรับผิดชอบหลักของการใช้งาน MS word คือ การสรุปข้อมูลจากรายงานของ
> แผนกต่างๆเป็นรูปแบบของเล่มรายงานเพื่อนำเสนอผู้บังคับบัญชา และใช้ประกอบการ
> ประชุมของผู้บริหาร

รายละเอียดที่ชัดเจนนอกจากจะบอกถึงความสามารถในด้านที่อธิบายแล้ว ยังบอกได้ถึง
ความสามารถในการเขียนเรียบเรียง จับประเด็นของผู้สมัครเอง

### แต่การใส่รายละเอียดจะเปลืองหน้ากระดาษ ?
การใส่ข้อมูลรายละเอียดให้เพียงพอต่อการพิจารณามักจะไม่เกิน 1-2 หน้ากระดาษ แต่หาก
มีความรู้สึกว่าควรจะใส่เพิ่มจริงๆ ควรเรียงลำดับความสำคัญของสิ่งที่คิดว่าผู้รับ
สมัครต้องการที่สุดให้อยู่ด้านบนก่อน

### ใส่รายละเอียดแล้วก็ยังไม่ได้รับการตอบรับอยู่ดี
เพราะการสมัครงาน ไม่ใช่การวัดคะแนนสูงต่ำ หากเราใส่รายละเอียดดีแล้ว ก็อาจจะเป็น
ไปได้ว่าความต้องการของผู้รับสมัคร ไม่ตรงกับประสบการณ์ที่ผู้สมัครมี ในกรณีที่มี
การตอบรับด้วยการปฏิเสธแล้ว ควรสอบถามเพิ่มเติมถึงสาเหตุของการปฏิเสธเพื่อนำมา
เป็นบทเรียนในการพัฒนาตนเองต่อไป

### เน้น resume ที่มีคุณภาพมากกว่าปริมาณ
เพราะการสมัครงานยุคนี้สามารถทำได้ง่ายเพียงแค่ใช้การคลิ้กหรือใช้มือถือส่งอีเมล
เท่านั้น ผู้สมัครจำนวนมากจึงใช้วิธีส่ง resume ออกเป็นจำนวนมากและหวังที่จะได้รับ
การตอบรับ เพียงแค่เล็กน้อยของที่ส่งออกไป เช่น 1 ใน 100

แต่การสมัครงานไม่ใช่การเสี่ยงดวง และไม่ควรนำมาปนกัน เพราะ resume ที่ทำขึ้นเพื่อ
ให้เข้ากับคุณสมบัติของหลายบริษัท มักจะขาดรายละเอียดและถูกมองข้ามโดยทันที และ
การวัดคุณสมบัติของผู้สมัครจากคุณภาพของ resume เป็นสิ่งที่ทำได้ง่ายมาก

คำแนะนำ คือ หากต้องการ focus กับคุณภาพของการสมัครงานโดยรวม การเลือกบริษัทที่
ต้องการไม่เกิน 4-5 บริษัทแล้วตั้งใจเขียน resume ตามรายละเอียดที่แต่ล่ะบริษัท
ประกาศเอาไว้ จะทำให้ผู้สมัครไม่เสียเวลามากเกินไปและยังคงคุณภาพของ resume ไว้ได้
