---
layout: post
title: AI ไม่ได้ถูกสร้างขึ้นมาแทนที่ Junior Software Developer
tags: AI employment
keywords: AI, employment
description:
date: 2025-05-19 13:20 +0700
---

ช่วงหลังมานี้เราได้ยินข่าวกันบ่อยมากว่า AI จะมาแย่งงาน โดยเฉพาะงานที่อยู่ล่างสุดของสายงาน
Junior Developer ที่มักจะตกเป็นเป้าหมายแรกของความกลัวเหล่านี้
ซึ่งก็เข้าใจได้ที่จะรู้สึกแบบนั้น เพราะ AI ก็ coding ได้แล้ว แถมไม่เหนื่อย ไม่ต้องขอขึ้นเงินเดือน แล้วจะจ้างคนไปทำไม?

แต่ถ้าหยุดคิดดีๆ จะรู้ว่าตำแหน่ง Junior มีอยู่เพื่อ "สร้างคนให้เติบโต" มาตั้งแต่ต้นอยู่แล้ว

มันไม่เคยเป็นตำแหน่งที่มีไว้เพื่อแค่เขียนโค้ดให้เสร็จๆ ไป
แต่เป็นที่ที่ให้โอกาสคนใหม่เข้ามาเรียนรู้ ทำผิด แล้วเติบโตเป็น Senior
เป็นท่อส่งคนที่ทำให้บริษัทมีคนพร้อมขึ้นมาแบกของหนักในวันข้างหน้า

เพราะฉะนั้นตราบใดที่เรายังต้องการ Senior เราก็จะยังต้องมี Junior อยู่ดี

แต่สิ่งที่จะเปลี่ยนแน่นอนคือ "จำนวน"

สัดส่วนจำนวนคนต่อจำนวนงานในแต่ละองค์กรจะน้อยลงทั้งหมด ไม่ว่าจะ Junior หรือ Senior
เพราะ AI จะช่วยจัดการงานพื้นฐานได้เกือบหมด ไม่ใช่แค่เขียนโค้ด
แต่รวมถึง generate test, deploy, จัด config หรือแม้แต่สื่อสารบางอย่างแทนคนได้เลย
จากที่เคยใช้ทีม 5 คน อาจเหลือแค่ 1-2 คน โดยถึงแม้จะมีเครื่องมือที่ดีขึ้น
ก็ไม่ได้หมายความว่าทุกคนจะสามารถเข้ามาแย่งงานนี้ได้ เพราะเมื่อความคาดหวังจะสูงขึ้น
สุดท้ายก็จะเหลือแต่คนที่ตอบสนองต่อความต้องการของตลาดได้ที่อยู่รอด

เชื่อว่าความคาดหวังใหม่ของตำแหน่ง Junior/Mid จะต้องมีความสามารถครอบคลุมแทบทุกมุมของระบบ
ตั้งแต่ infra, backend, frontend, ไปจนถึง business logic และการ deploy
พูดง่ายๆ คือสิ่งที่เคยเรียกว่า "ทักษะระดับ Senior" กำลังกลายเป็นสิ่งที่ Junior/Mid รุ่นใหม่ต้องมีเป็นพื้นฐาน

## แล้ว Senior จะไปอยู่ตรงไหน?

ผมก็ยังตอบไม่ได้
แต่คาดว่า Senior จะเหลืออยู่ในบริษัทใหญ่หรือองค์กรที่ทำ infrastructure/software สำหรับให้คนอื่นใช้งาน
กลายเป็นคนที่ออกแบบระบบเชิงลึก ทำ tools ให้บริษัทอื่นนำไปใช้หรือขับเคลื่อนมาตรฐานของอุตสาหกรรม

ในองค์กรเล็กหรือทีม startup อาจไม่ต้องมี Senior แบบเดิมอีกต่อไปเลยด้วยซ้ำ
หรือเราอาจจะเลิกใช้คำว่า "Junior/Mid/Senior" แบบเดิม
เมื่อมันไม่สอดคล้องกับหน้าที่และความคาดหวังจริงๆ อีกต่อไป

สุดท้ายนี้ AI ไม่ได้มาแย่งเก้าอี้ของเรา
แต่มันมาเปลี่ยนเก้าอี้ที่เคยนั่งกันมาตลอดให้กลายเป็นเก้าอี้ที่ "ใหญ่ขึ้น หนักขึ้น และมีความคาดหวังสูงขึ้น"

และคนที่ยังอยากนั่งอยู่บนนั้น ต้องเติบโตให้ทัน
